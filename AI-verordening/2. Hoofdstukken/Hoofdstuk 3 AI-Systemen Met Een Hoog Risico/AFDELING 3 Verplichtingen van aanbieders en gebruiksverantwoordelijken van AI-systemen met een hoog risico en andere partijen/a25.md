## Artikel 25 Verantwoordelijkheden in de AI-waardeketen

1. In de volgende omstandigheden wordt een distributeur, importeur, [gebruiksverantwoordelijke](a3.md#^gebruiksverantwoordelijke) of derde voor de toepassing van deze verordening beschouwd als een aanbieder van een [AI-systeem](a3.md#^ai-systeem) met een hoog risico en is hij onderworpen aan de verplichtingen van de aanbieder uit hoofde van artikel 16:
	1. a) hij zet zijn naam of merk op een [AI-systeem](a3.md#^ai-systeem) met een hoog risico dat reeds in de handel is gebracht of in gebruik is gesteld, onverminderd contractuele regelingen waarin wordt bepaald dat de verplichtingen anders worden toegewezen;
	2. b) hij brengt een [substantiële wijziging](a3.md#^wijz) aan in een [AI-systeem](a3.md#^ai-systeem) met een hoog risico dat reeds in de handel is gebracht of reeds in gebruik is gesteld op zodanige wijze dat het systeem een [AI-systeem](a3.md#^ai-systeem) met een hoog risico blijft op grond van artikel 6;
	3. c) hij wijzigt het beoogde doel van een [AI-systeem](a3.md#^ai-systeem), met inbegrip van een [AI-systeem](a3.md#^ai-systeem) voor algemene doeleinden, dat niet als een systeem met een hoog risico is geclassificeerd en reeds in de handel is gebracht of in gebruik is gesteld, op zodanige wijze dat het betrokken [AI-systeem](a3.md#^ai-systeem) een [AI-systeem](a3.md#^ai-systeem) met een hoog risico overeenkomstig artikel 6 wordt.
2. Wanneer sprake is van de in lid 1 bedoelde omstandigheden, wordt de aanbieder die het [AI-systeem](a3.md#^ai-systeem) voor het eerst in de handel heeft gebracht of in gebruik heeft gesteld, niet langer beschouwd als aanbieder van dat specifieke [AI-systeem](a3.md#^ai-systeem) voor de toepassing van deze verordening. Die oorspronkelijke aanbieder werkt nauw samen met nieuwe [aanbieders](a3.md#^aanbieder), stelt de nodige informatie beschikbaar en verstrekt de redelijkerwijs verwachte technische toegang en andere bijstand die nodig zijn om te voldoen aan de verplichtingen van deze verordening, met name wat betreft de naleving van de [conformiteitsbeoordeling](a3.md#^conformiteitsbeoordeling) van [AI-systemen](a3.md#^ai-systeem) met een hoog risico. Dit lid is niet van toepassing in gevallen waarin de oorspronkelijke aanbieder duidelijk heeft aangegeven dat zijn [AI-systeem](a3.md#^ai-systeem) niet mag worden gewijzigd in een [AI-systeem](a3.md#^ai-systeem) met een hoog risico en derhalve niet onder de verplichting valt om de documentatie te verstrekken.
3. Bij [AI-systemen](a3.md#^ai-systeem) met een hoog risico die [veiligheidscomponent](a3.md#^veiligheidscomponent)en van producten zijn die vallen onder de in bijlage I, afdeling A, genoemde harmonisatiewetgeving van de Unie, wordt de productfabrikant beschouwd als de aanbieder van het [AI-systeem](a3.md#^ai-systeem) met een hoog risico en is hij onderworpen aan de verplichtingen krachtens artikel 16 in een van de volgende situaties:
	1. a) het [AI-systeem](a3.md#^ai-systeem) met een hoog risico wordt samen met het product onder de naam of het merk van de productfabrikant in de handel gebracht;
	2. b) het [AI-systeem](a3.md#^ai-systeem) met een hoog risico wordt onder de naam of het merk van de productfabrikant in gebruik gesteld nadat het product in de handel is gebracht.
4. De aanbieder van een [AI-systeem](a3.md#^ai-systeem) met een hoog risico en de derde partij die instrumenten, diensten, onderdelen of processen voor [AI-systemen](a3.md#^ai-systeem) levert die worden gebruikt of geïntegreerd in een [AI-systeem](a3.md#^ai-systeem) met een hoog risico, preciseren in een schriftelijke overeenkomst de nodige informatie, capaciteiten, technische toegang en andere bijstand, op basis van de algemeen erkende stand van de techniek, om de aanbieder van het [AI-systeem](a3.md#^ai-systeem) met een hoog risico in staat te stellen volledig te voldoen aan de verplichtingen van deze verordening. Dit lid is niet van toepassing op derden die andere instrumenten, diensten, processen of onderdelen dan AI-modellen voor algemene doeleinden onder een vrije en opensource licentie toegankelijk maken voor het publiek. 
   Het [AI-bureau](a3.md#^aibur) kan vrijwillige modelvoorwaarden ontwikkelen en aanbevelen voor contracten tussen [aanbieders](a3.md#^aanbieder) van [AI-systemen](a3.md#^ai-systeem) met een hoog risico en derden die instrumenten, diensten, componenten of processen leveren die worden gebruikt of geïntegreerd in [AI-systemen](a3.md#^ai-systeem) met een hoog risico. Bij de ontwikkeling van die vrijwillige modelvoorwaarden moet het [AI-bureau](a3.md#^aibur) rekening houden met de contractuele eisen die kunnen gelden in specifieke sectoren of businesscases. De vrijwillige modelvoorwaarden worden gepubliceerd en kosteloos beschikbaar gesteld in een gemakkelijk bruikbaar elektronisch formaat.
5. De leden 2 en 3 doen geen afbreuk aan de noodzaak om intellectuele-eigendomsrechten, vertrouwelijke bedrijfsinformatie en bedrijfsgeheimen te eerbiedigen en te beschermen overeenkomstig het Unierecht en het nationale recht.