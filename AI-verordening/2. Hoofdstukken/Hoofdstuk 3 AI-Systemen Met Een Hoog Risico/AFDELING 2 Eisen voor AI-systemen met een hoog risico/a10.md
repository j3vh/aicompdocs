## Artikel 10 Data en datagovernance

1. [AI-systemen](a3.md#^ai-systeem) met een hoog risico die technieken gebruiken die het trainen van AI-modellen met data omvatten, worden ontwikkeld op basis van datasets voor training, validatie en tests die voldoen aan de in de leden 2 tot en met 5 bedoelde kwaliteitscriteria telkens wanneer dergelijke datasets worden gebruikt.
2. Datasets voor training, validatie en tests worden onderworpen aan praktijken op het gebied van databeheer die stroken met het beoogde doel van het [AI-systeem](a3.md#^ai-systeem) met een hoog risico. Deze praktijken hebben in het bijzonder betrekking op:
	1. a) de relevante ontwerpkeuzes;
	2. b) processen voor dataverzameling en de oorsprong van de data en, in het geval van [persoonsgegevens](a3.md#^persg), het oorspronkelijke doel van de dataverzameling;
	3. c) relevante verwerkingsactiviteiten voor datavoorbereiding, zoals annotatie, labelen, opschoning, actualisatie, verrijking en aggregatie;
	4. d) het opstellen van aannames, met name met betrekking tot de informatie die de data moeten meten en vertegenwoordigen;
	5. e) een beoordeling van de beschikbaarheid, kwantiteit en geschiktheid van de datasets die nodig zijn;
	6. f) een beoordeling met het oog op mogelijke vooringenomenheid die waarschijnlijk gevolgen heeft voor de gezondheid en de veiligheid van personen, nadelige effecten heeft op de grondrechten, of leidt tot discriminatie die op grond van het Unierecht verboden is, vooral wanneer data-outputs invloed hebben op inputs voor toekomstige operaties;
	7. g) en passende maatregelen om mogelijke overeenkomstig punt f) vastgestelde vertekeningen op te sporen, te voorkomen en te beperken;
	8. h) het identificeren van relevante leemten of tekortkomingen in de data die naleving van deze verordening in de weg staan, en de manier waarop deze leemten en tekortkomingen kunnen worden aangepakt.
3. Datasets voor training, validatie en tests zijn relevant, voldoende representatief, en zoveel mogelijk foutenvrij en volledig met het oog op het beoogde doel. De datasets hebben bovendien de passende statistische kenmerken, onder meer, waar van toepassing, met betrekking tot de personen of groepen personen ten aanzien van wie de [AI-systemen](a3.md#^ai-systeem) met een hoog risico moeten worden gebruikt. Deze kenmerken van de datasets kunnen op het niveau van de afzonderlijke datasets of combinatie daarvan worden verwezenlijkt.
4. Ten aanzien van datasets wordt, voor zover vereist gezien het beoogde doel hiervan, rekening gehouden met de eigenschappen of elementen die specifiek zijn voor een bepaalde geografische, contextuele, functionele of gedragsomgeving waarin het [AI-systeem](a3.md#^ai-systeem) met een hoog risico moet worden gebruikt.
5. Voor zover dit strikt noodzakelijk is om de opsporing en correctie van vertekeningen te waarborgen in verband met de [AI-systemen](a3.md#^ai-systeem) met een hoog risico overeenkomstig lid 2, punten f) en g), van dit artikel, mogen de [aanbieders](a3.md#^aanbieder) van dergelijke systemen uitzonderlijk [bijzondere categorieën persoonsgegevens](a3.md#^bijzcat) verwerken, mits passende waarborgen worden geboden voor de grondrechten en fundamentele vrijheden van natuurlijke personen. Naast de bepalingen van Verordeningen (EU) 2016/679 en (EU) 2018/1725 en Richtlijn (EU) 2016/680 moeten voor een dergelijke verwerking alle volgende voorwaarden van toepassing zijn vervuld: ^l5
	1. a) de opsporing en correctie van vooringenomenheid kunnen niet doeltreffend worden vervuld door het verwerken van andere data, waaronder synthetische of geanonimiseerde data;
	2. b) de [bijzondere categorieën persoonsgegevens](a3.md#^bijzcat) zijn onderworpen aan technische beperkingen voor het hergebruik van [persoonsgegevens](a3.md#^persg), en geavanceerde beveiligings- en privacybeschermingsmaatregelen, waaronder pseudonimisering;
	3. c) de [bijzondere categorieën persoonsgegevens](a3.md#^bijzcat) zijn onderworpen aan maatregelen om ervoor te zorgen dat de verwerkte [persoonsgegevens](a3.md#^persg) worden beveiligd, beschermd met passende waarborgen, waaronder strikte controles en documentatie van de toegang ertoe, om misbruik te voorkomen en ervoor te zorgen dat alleen personen die gemachtigd zijn toegang tot die [persoonsgegevens](a3.md#^persg) hebben met passende vertrouwelijkheidsverplichtingen;
	4. d) de [bijzondere categorieën persoonsgegevens](a3.md#^bijzcat) worden niet verzonden, doorgegeven of anderszins geraadpleegd door andere partijen;
	5. e) de [bijzondere categorieën persoonsgegevens](a3.md#^bijzcat) worden verwijderd zodra de vertekening is gecorrigeerd of de periode van bewaring van de [persoonsgegevens](a3.md#^persg) ten einde is gekomen, indien dit eerder is;
	6. f) het register op grond van Verordeningen (EU) 2016/679 en (EU) 2018/1725 en Richtlijn (EU) 2016/680 van verwerkingsactiviteiten bevat de redenen waarom de verwerking van [bijzondere categorieën persoonsgegevens](a3.md#^bijzcat) strikt noodzakelijk was om vertekeningen op te sporen en waarom die doelstelling niet kon worden bereikt door de verwerking van andere data.
6. Voor de ontwikkeling van [AI-systemen](a3.md#^ai-systeem) met een hoog risico die geen technieken voor de training van modellen gebruiken, zijn de leden 2 tot en met 5 uitsluitend van toepassing op de datasets voor tests.