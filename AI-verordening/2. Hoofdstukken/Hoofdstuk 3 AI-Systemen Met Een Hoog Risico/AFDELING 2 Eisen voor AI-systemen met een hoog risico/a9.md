---
layout: page
title: "a9"
---

## Artikel 9 Systeem voor risicobeheer

1. Met betrekking tot [AI-systemen](a3.md#^ai-systeem) met een hoog risico wordt een systeem voor risicobeheer vastgesteld, uitgevoerd, gedocumenteerd en in stand gehouden.
2. Onder het systeem voor risicobeheer wordt verstaan een tijdens de gehele levensduur van een [AI-systeem](a3.md#^ai-systeem) met een hoog risico doorlopend en gepland iteratief proces, dat periodieke systematische toetsing en actualisering vereist. Het omvat de volgende stappen:
	1. a) het vaststellen en analyseren van de bekende en de redelijkerwijs te voorziene risico’s die het [AI-systeem](a3.md#^ai-systeem) met een hoog risico kan inhouden voor de gezondheid, veiligheid of grondrechten indien het [AI-systeem](a3.md#^ai-systeem) met een hoog risico in overeenstemming met het beoogde doel ervan wordt gebruikt;
	2. b) het inschatten en evalueren van de risico’s die zich kunnen voordoen wanneer het [AI-systeem](a3.md#^ai-systeem) met een hoog risico wordt gebruikt in overeenstemming met het beoogde doel ervan en in een situatie van [redelijkerwijs te voorzien misbruik](a3.md#^vzmisbruik);
	3. c) het evalueren van andere risico’s die zich kunnen voordoen op basis van de analyse van de data die zijn verzameld door het [systeem voor monitoring na](a3.md#^sysmon) het [in de handel brengen](a3.md#^handel), als bedoeld in artikel 72;
	4. d) het vaststellen van gepaste en gerichte risicobeheersmaatregelen om de op grond van punt a) vastgestelde risico’s aan te pakken.
3. De in dit artikel bedoelde risico’s omvatten uitsluitend risico’s die redelijkerwijs kunnen worden beperkt of weggenomen via het ontwikkelen of ontwerpen van het [AI-systeem](a3.md#^ai-systeem) met een hoog risico of de verstrekking van adequate technische informatie.
4. Ten aanzien van de in lid 2, punt d), bedoelde risicobeheersmaatregelen wordt naar behoren rekening gehouden met de effecten en mogelijke wisselwerking die voortvloeien uit de gecombineerde toepassing van de in deze afdeling uiteengezette eisen, teneinde de risico’s doeltreffender tot een minimum te beperken en tegelijkertijd een passend evenwicht te bereiken bij de uitvoering van de maatregelen ter vervulling van de voorschriften.
5. De in lid 2, punt d), bedoelde risicobeheersmaatregelen zijn zodanig dat het desbetreffende restrisico in verband met elk gevaar en het totale restrisico van de [AI-systemen](a3.md#^ai-systeem) met een hoog risico aanvaardbaar wordt geacht. Bij het vaststellen van de passendste risicobeheersmaatregelen wordt het volgende gewaarborgd:
	1. a) uitsluiting of beperking van op grond van lid 2 vastgestelde en geëvalueerde risico’s voor zover technisch haalbaar door middel van een adequaat ontwerp en ontwikkeling van het [AI-systeem](a3.md#^ai-systeem) met een hoog risico;
	2. b) waar passend worden adequate maatregelen voor beperking en controle genomen voor het aanpakken van risico’s die niet kunnen worden uitgesloten;
	3. c) verstrekking van op grond van artikel 13 vereiste informatie en waar passend opleiding voor [gebruiksverantwoordelijken](a3.md#^gebruiksverantwoordelijke).
	Teneinde de risico’s in verband met het gebruik van het [AI-systeem](a3.md#^ai-systeem) met een hoog risico weg te nemen of te beperken, wordt naar behoren aandacht besteed aan de te verwachten technische kennis, ervaring, scholing en opleiding van de [gebruiksverantwoordelijke](a3.md#^gebruiksverantwoordelijke) en de vermoedelijke context waarin het systeem dient te worden gebruikt.
6. [AI-systemen](a3.md#^ai-systeem) met een hoog risico worden getest met het oog op het vaststellen van de passendste en gerichte risicobeheersmaatregelen. De tests zorgen ervoor dat [AI-systemen](a3.md#^ai-systeem) met een hoog risico consistent presteren ten aanzien van het beoogde doel ervan en in overeenstemming zijn met de eisen van deze afdeling.
7. De testprocedures kunnen onder meer bestaan in [testen onder reële omstandigheden](a3.md#^testreel) overeenkomstig artikel 60.
8. Het testen van [AI-systemen](a3.md#^ai-systeem) met een hoog risico vindt, zoals passend, in de loop van het ontwikkelingsproces plaats en in ieder geval voordat het systeem in de handel wordt gebracht of in gebruik wordt gesteld. Er wordt getest aan de hand van vooraf vastgestelde beoordelingsmaatstaven en probabilistische drempels die passend zijn voor het beoogde doel van het [AI-systeem](a3.md#^ai-systeem) met een hoog risico.
9. Bij de uitvoering van het in de leden 1 tot en met 7 bepaalde systeem voor risicobeheer houden [aanbieders](a3.md#^aanbieder) rekening met de vraag of het beoogde doel van het [AI-systeem](a3.md#^ai-systeem) met een hoog risico waarschijnlijk negatieve gevolgen zal hebben voor personen jonger dan 18 jaar en, in voorkomend geval, voor andere kwetsbare groepen.
10. Voor [aanbieders](a3.md#^aanbieder) van [AI-systemen](a3.md#^ai-systeem) met een hoog risico die onderworpen zijn aan eisen met betrekking tot interne risicobeheerprocessen uit hoofde van andere relevante bepalingen van het Unierecht, kunnen de in de leden 1 tot en met 9 bepaalde aspecten deel uitmaken van of gecombineerd worden met de op grond van dat recht vastgestelde risicobeheerprocedures.